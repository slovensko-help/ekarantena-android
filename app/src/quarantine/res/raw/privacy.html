<h1>Podmienky ochrany súkromia</h1>
<p>týkajúce sa mobilnej aplikácie „eKarantena Slovensko“ (ďalej len „Aplikácia“).</p>
<p>Prevádzkovateľom Aplikácie spracúvajúcim Vaše osobné údaje je Úrad verejného zdravotníctva
SR, so sídlom Trnavská cesta 52, 826 45 Bratislava, IČO: 00607223 (ďalej len „my“ alebo
„Prevádzkovateľ“). Kontaktné údaje našej zodpovednej osoby sú:</p>
<p>E-mail: uvzsr@uvzsr.sk<br/>
Korešpondenčná adresa: Úrad verejného zdravotníctva SR, zodpovedná osoba, Trnavská cesta 52,
826 45 Bratislava, Tel.: 02 / 49 284 201</p>
<p>Pri spracúvaní osobných údajov sa riadime predovšetkým:
<li>všeobecným nariadením EÚ o ochrane údajov (“GDPR”), ktoré upravuje aj Vaše práva ako
dotknutej osoby;
<li>tými ustanoveniami zákona č. 18/2018 Z.z. (ďalej len „Zákon o ochrane osobných údajov“),
ktoré sa na nás vzťahujú;
<li>ustanovením § 55 ods. 5 zákona č. 351/2011 Z.z. (ďalej len „Zákon o elektronických
komunikáciách“); a
<li>ustanoveniami § 60a až § 60e zákona č. 355/2007 Z.z. o ochrane, podpore a rozvoji
verejného zdravia (ďalej len „Zákon o verejnom zdraví“).</p>
<p>Tieto podmienky ochrany súkromia sa týkajú výlučne spracúvania údajov v rámci Aplikácie.
Všeobecné informácie o spracúvaní osobných údajov mimo Aplikácie nájdete na našej webstránke
(http://www.uvzsr.sk/index.php?option=com_content&amp;view=category&amp;layout=blog&amp;id=236&amp;Itemid
=147).</p>
<p>Ako vývojár tejto Aplikácie je v Google Play a App Store uvedené Národné centrum zdravotníckých
informácií (NCZI), ktoré Aplikáciu zverejnilo a spravuje v mene Prevádzkovateľa na základe poverenia
Prevádzkovatelia a osobitnej zmluvy s Prevádzkovateľom podľa čl. 28 GDPR.</p>
<p>Aplikácia je určená len pre osoby staršie ako 16 rokov.</p>

<h3>Prečo používame Aplikáciu?</h3>
<p>Aplikácia slúži na monitorovanie nariadenej izolácie v domácom prostredí tým, že upozorňuje dotknuté
osoby ako aj príslušné štátne orgány na nedodržiavanie nariadenej izolácie (tzv. karanténna
funkcionalita). Používanie Aplikácie v domácom prostredí predstavuje jednu z výnimiek z povinnosti
absolvovať ilozáciu v štátnych zariadeniach. Pri nastavení Aplikácie sme vychádzali aj z odporúčaní
Komisie
(https://ec.europa.eu/info/sites/info/files/recommendation_on_apps_for_contact_tracing_4.pdf)
a snažili sme sa Aplikáciu nastaviť najmenej itruzívnym spôsobom vo vzťahu k Vášmu súkromiu.
Aplikácia nie je nástrojom na sledovanie občanov, ale dôležitým nástrojom v boji proti vírusu COVID-
19.</p>

<h3>Na aké účely a na základe čoho spracúvame Vaše osobné údaje?</h3>
<p>Vaše osobné údaje spracúvame v rámci Aplikácie na účel ochrany života a zdravia v súvislosti so
šírením vírusu COVID-19, tak ako je bližšie vyvetlený v § 60a a nasl. Zákona o verejnom zdraví.
Právnym základom spracúvania osobných údajov v rámci tohto hlavného účelu plnenie úlohy vo
verejnom záujme podľa čl. 6 ods. 1 písm. e) GDPR, pričom v niektorých prípadoch sa zároveň
spoliehame aj na Váš súhlas v zmysle čl. 6 ods. 1 písm. a) GDPR (systémové umožnenie sledovania
polohy, push notifikácií alebo prístup k fotoaparátu). Na Váš súhlas sa nespoliehame, ak sa na Vás
vzťahujú povinnosti podľa § 60d ods. 4 Zákona o verejnom zdraví, nakoľko v takom prípade máte
povinnosť umožniť Aplikácii dané funkcie. Vo vzťahu k údajom o zdraví (t.j. informácia o infikovaní
vírusom) postupujeme podľa čl. 9 ods. 2 písm. i) GDPR.</p>
<p>Osobné údaje spracúvané na vyššie uvedený účel Prevádzkovateľ spracúva aj na štatistické účely
a účely vedeckého výskumu s poukazom na § 60b ods. 2 Zákona o verejnom zdraví.</p>
<p>Za účelom prejednávania priestupkov môžu byť zákonom obmedzený rozsah údajov poskytnutý na
ďalšie spracúvanie miestne príslušným regionálnym úradom verejného zdravotníctva, orgánom
policajného zboru alebo miestnej polícii s poukazom na § 60c ods. 2 Zákona o verejnom zdraví.</p>

<h3>Aký verejný záujem sledujeme?</h3>
<p>Konkrétny verejný záujem, ktorý sledujeme je verejný záujem na odstránení rizík spojených so
šírením vírusu COVID-19 a odstránením situácií spojených s núdzovým stavom. Tento verejný
záujem súvisí jednak so úlohami, ktoré Prevádzkovateľ plní podľa Zákona o verejnom zdraví, najmä §
podľa 60a až § 60e Zákona o verejnom zdraví, ale aj s konkrétnymi opatreniami Prevádzkovateľa,
Ústredného krízového štábu SR a Vlády SR v súvislosti s ochranou verejného zdravia pred vírusom
COVID-19 (najmä uznesenia vlády č. 113/2020 a č. 115/2020).</p>
<p>Na území Slovenskej republiky vyhlásená mimoriadna situácia počnúc od 12. marca 2020, 6:00 hod.
Úrad verejného zdravotníctva SR vydal dňa 12. marca 2020 opatrenie, ktorým nariadil povinnú
izoláciu po dobu 14 dní osobám, ktoré sa vrátali zo zahraničia alebo sú s takými osobami v spoločnej
domácnosti.</p>

<h3>Sleduje Aplikácia Vašu polohu?</h3>
<p>Áno, Aplikácia sleduje Vašu polohu (ak jej to systémovo dovolíte), a to iba pre potreby karanténnej
funkcionality. Informácie o Vašej polohe sú ukladané iba vo Vašom zariadení a nie sú odosielané na
vzdialené servery. Prevádzkovateľ ani žiadna iná osoba nemá prístup k informácii o tom, kde sa
užívateľ aktuálne nachádza. Výnimkou je nahlásené miesto izolácie v domácom prostredí. Túto
informáciu máte povinnosť poskytnúť aj bez ohľadu na existenciu Aplikácie. Ak sa s Vašim mobilným
zariadením vzdialite od tohto miesta, Aplikácia odošle miestne príslušnému regionálnemu úradu
verejného zdravotníctva hlásenie o tom, že pravdepodobne nedodržiavate povinnosť nariadenej
izolácie v domácom prostredí spolu s informáciou o závažnosti daného porušenia. Ani v takom
prípade však Aplikácia nezbiera informáciu o tom, kde presne sa nachádzate.</p>

<h3>Aké osobné údaje spracúvame prostredníctvom Aplikácie?</h3>
<p>Rozsah údajov spracúvaných prostredníctvom Aplikácie je stanovený v § 60b Zákona o verejnom
zdraví pre všetky aj v budúcnosti plánované funkcionality Aplikácie. Aktuálne ide najmä o identifikátor
a unikátny kód Aplikácie, miesto a ďalšie informácie o izolácii v domácom prostredí, poloha mobilného
zariadenia, informácie o dodržiavaní alebo porušení nariadenej izolácie, informácie o počte
zostávajúcich dní nariadenej izolácie, informácia týkajúca sa závažnosti porušenia domácej izolácie,
telefónne číslo, údaj o zdraví týkajúci sa infikovania sa vírusom spôsobujúcim ochorenie COVID-19 a
podobizeň tváre používateľa mobilnej aplikácie. Skutočnosť, že Aplikácia spracúva tieto údaje ešte
neznamená, že k ním má Prevádzkovateľ prístup. Prevádzkovateľ nesmie získať prístup k polohe
Vášho zariadenia ani k podobyzni Vašej tváre, nakoľko tieto informácie zostávajú uložené len na
Vašom zariadení.</p>
<p>Aplikácia spracúva aj určité systémové, technické a v niektorých prípadoch štatistické dáta o všetkých
jej užívateľoch. Ide napr. o identifikátor zariadenia (ID), IP adresu, typ zariadenia, push token, obsah
push notifikácie alebo informáciu, že daný užívateľ nemá/má povinnosť domácej karantény.</p>
<p>Prevádzkovateľ a ďalšie orgány štátu spracúvajú v súvislosti s opatreniami proti COVID-19 aj ďalšie
osobné údaje, ktoré sa nezískavajú prostredníctvom Aplikácie. Ide najmä o údaje týkajúce sa
registrácie alebo nahlasovania miesta nariadenej izolácie v domácom prostrední prostredníctvom
webových alebo iných formulárov (napr. meno, priezvisko, rodné číslo, emailová adresa a pod.). Tieto
údaje môžu byť načítané Aplikáciou po overení cez Vaše telefónne číslo.</p>
<p>Pre funkcionalitu aplikácie nie sú potrebné žiadne prevádzkové a lokalizačné dáta od mobilných
operátorov v zmysle Zákona o elektronických komunikáciách.</p>

<h3>Komu poskytujeme Vaše osobné údaje?</h3>
<p>Podrobnosti o poskytovaní a sprístupňovaní osobných údajov v súvislosti s Aplikáciou upravuje § 60c
Zákona o verejnom zdraví. K údajom spracúvaným prostredníctvom Aplikácie môžu mať prístup
oprávnení a poverení zamestnanci Úradu verejného zdravotníctva SR, Národného centra
zdravotníckych informácií, miestnych regionálnych úradov verejného zdravotníctva, polície alebo
miestnej polície.</p>
<p>Funkcionalita Aplikácie vyžaduje aj použitie niektorých technologických riešení zazmluvnených
dodávateľov. Ide najmä o popredných a reputovaných poskytovateľov serverového úložiska (v rámci
EÚ), systému SMS brány, nástrojov na ovládanie push notifikácií v Aplikácii alebo poskytovateľov
analýzy technických a bezpečnostných dát. Z dôvodu bezpečnosti a okolností konkrétneho prípadu
však Prevádzkovateľ neposkytuje údaje o všetkých konkrétnych dodávateľoch ale len o kategóriách
príjemcov v súlade s čl. 13 ods. 1 písm. e) GDPR („príjemcovia alebo kategórie príjemcov osobných
údajov, ak existujú“).</p>

<h3>Do ktorých krajín prenášame Vaše osobné údaje?</h3>
<p>Štandardne neprenášame osobné údaje týkajúce sa Aplikácie mimo územia EÚ, nakoľko servery
Aplikácie sú umiestnené v rámci EÚ. Avšak, niektorí z vyššie uvedených technologických partnerov
môžu byť usadení alebo ich servre sa môžu nachádzať v Spojených štátoch amerických, ktoré – ako
také – predstavujú tretiu krajinu, ktorá nezaručuje ochranu osobných údajov primeranú ochrane v EÚ.
Tieto cezhraničné prenosy sa týkajú iba čiastkových dát, ktoré sa priamo netýkajú žiadnej fyzickej
osoby, ale týkajú sa skôr technického fungovania Aplikácie.  Tieto cezhraničné prenosy prebiehajú na
základe rozhodnutia Komisie EÚ o primeranosti (ako napr. EU-US Privacy Schield) alebo na základe
splnenia iných záruk na ochranu osobných údajov (napr. uzatvorenie tzv. zmluvných doložiek)
v súlade s GDPR. To znamená, že všetkým údajom ktoré sú spracúvané v rámci Aplikácie je
vymožiteľnými nástrojmi zaručená rovnaká miera ochrany ako podľa európskych predpisov na
ochranu osobných údajov.</p>

<h3>Ako dlho uchovávame Vaše osobné údaje?</h3>
<p>Údaje týkajúce sa karanténnej funkcionality automaticky likvidujeme do 30 dní od ich získania.
Všeobecná doba uchovávania ostatných údajov spracúvaných prostredníctvom Aplikácie je stanovená
na obdobie, ktoré je nevyhnutné na splnenie hlavného účelu spracúvania, najneskôr však do 31.
decembra 2020. Túto všeobecnú dobu uchovávania priebežne monitorujeme a vyhodnocujeme.
Prirodzene plánujeme pristúpiť k likvidácii dát získaných prostredníctvom Aplikácie akonáhle nám to
okolnosti týkajúce sa vírusu COVID-19 umožnia.</p>
<p>Ak počas tejto doby dôjde k začatiu správneho alebo priestupkového konania, doby uchovávania
stanovuje iný prevádzkovateľ, ktorým je buď miestne príslušný regionálny úrad verejného
zdravotníctva alebo ním poverený orgán polície alebo miestnej polície podľa § 56 Zákona o verejonom
zdraví.</p>

<h3>Ako o Vás získavame osobné údaje?</h3>
<p>Vaše osobné údaje získavame priamo od Vás prostredníctvom Aplikácie, Vášho mobilného zariadenia
alebo prostrednícom webových alebo iných formulárov. Rozhodnutie o používaní Aplikácie je
dobrovoľné.</p>
<p>Ak sa Aplikáciu rozhodne používať osoba, ktorá má nariadenú izoláciu, daná osoba má povinnosť
používať Aplikáciu spôsobom podľa § 60a ods. 4 Zákona o verejnom zdraví. V rámci týchto povinností
má používateľ povinnosť poskytnúť resp. umožniť Aplikácii získať osobné údaje. Porušenie týchto
povinností predstavuje priestupok, za ktorý môže byť podľa § 56 Zákona o verejnom zdraví uložená
pokuta až do výšky 1,659 eur. Tieto povinnosti však trvajú len počas obdobia nariadenej izolácie (14
dní).</p>
<p>Ak je používateľom Aplikácie osoba, ktorá nemá nariadenú izoláciu, daná osoba nemá povinnosť
používať Aplikáciu spôsobom podľa § 60a ods. 4 Zákona o verejnom zdraví a jej nepoužívanie alebo
neposkytnutie údajov prostredníctvom nej nemá žiadne negatívne následky. Zároveň v takom prípade
nemôže dôjsť k vzniku priestupkovej zodpovednosti § 56 Zákona o verejnom zdraví.</p>

<h3>Aké práva máte ako dotknutá osoba?</h3>
<p><b>„Máte právo namietať proti spracúvaniu osobných údajov, ktoré vykonávame na základe verejného záujmu vrátane profilovania, a to z dôvodu Vašej konkrétnej situácie. Máte právo kedykoľvek svoj súhlas, čím nie je dotknutá zákonnosť spracúvania založeného na súhlase udelenom pred jeho odvolaním.“</b></p>
<p>Ak spracúvame Vaše údaje na základe súhlasu dotknutej osoby, odvolať tento súhlas môžete
primárne zmenou systémového nastavenia vo Vašom zariadení. Vzhľadom na okolnosti spracúvania
osobných údajov však máme za preukázané, že nevyhnutné oprávnené dôvody na spracúvanie,
prevažujú nad záujmami, právami a slobodami dotknutých osôb.</p>
<p>Ako dotknutá osoba máte ďalej tieto práva :
<li>Právo požiadať o prístup k osobným údajom podľa článku 15 GDPR, ktoré o Vás spracúvame.
Toto právo zahŕňa právo na potvrdenie o tom, či o Vás spracúvame osobné údaje, právo získať
prístup k týmto údajom a právo získať kópiu osobných údajov, ktoré o Vás spracúvame, ak je to
technicky uskutočniteľné;
<li>Právo na opravu a doplnenie osobných údajov podľa článku 16 GDPR, ak o Vás spracúvame
nesprávne alebo neúplne osobné údaje;
<li>Právo na vymazanie Vašich osobných údajov podľa článku 17 GDPR;
<li>Právo na obmedzenie spracúvania osobných údajov podľa článku 18 GDPR;
<li>Právo na prenosnosť údajov podľa článku 20 GDPR;
<li>Právo namietať podľa čl. 21 GDPR;
<li>Právo, aby sa na Vás nevzťahovalo automatizované individuálne rozhodnutie podľa čl. 22
GDPR.</li>
<p>Takisto máte právo kedykoľvek podať sťažnosť Úradu na ochranu osobných údajov Slovenskej
republiky (Hraničná 12, 820 07 Bratislava 27, e-mail: statny.dozor@pdp.gov.sk) alebo obrátiť sa so
žalobou na príslušný súd.</p>
<p>V každom prípade odporúčame akékoľvek spory, otázky alebo námietky riešiť primárne komunikáciou
s nami. Všetky práva môžete uplatniť písomne alebo elektronicky použitím vyššie uvedených
kontaktných údajov našej zodpovednej osoby.</p>

<h3>Dochádza k automatizovanému individuálnemu rozhodovaniu vrátane profilovania?</h3>
<p>Nie. Rozhodnutia, ktoré môžu byť na základe dát zbieraných Aplikáciou prijaté voči fyzickým osobám,
majú povahu ľudských rozhodnutí, ktoré sa nedejú automatizovaným (algoritmickým) spôsobom.</p>
<p>V rámci aplikácie však dochádza k profilovaniu, ktoré podľa čl. 4 bodu 4 GDPR predstavuje:
„automatizovanú formu spracúvania osobných údajov, ktorá pozostáva z použitia osobných
údajov na vyhodnotenie určitých osobných aspektov týkajúcich sa fyzickej osoby, predovšetkým
analýzy alebo predvídania aspektov dotknutej fyzickej osoby súvisiacich s výkonnosťou v práci,
majetkovými pomermi, zdravím, osobnými preferenciami, záujmami, spoľahlivosťou, správaním,
polohou alebo pohybom.“</p>
<p>Týmto profilovaním je automatizované vyhodnocovanie, či používateľ porušuje alebo neporušuje
nariadenú izoláciu v domácom prostredí v súvislosti s polohou zariadenia a automatizovane zasiela
hlásenia miestne príslušným úradom verejného zdravotníctva spolu s informáciou týkajúcou sa
závažnosti porušenia nariadenej izolácie.</p>
<p>Na základe týchto hlásení môže regionálny úrad verejného zdravotníctva (ako subjekt odlišný od
Prevádzkovateľa) začať priestupkové konanie voči fyzickej osobe. Aj keď začatie priestupkového
konania bezpochyby má právne účinky pre fyzické osoby, rozhodnutie z ktorého vyplývajú nemá
automatizovanú povahu, nakoľko ide o ľudské rozhodnutie. Na samotné profilovanie popísané vyššie
sa právo podľa čl. 22 GDPR nevzťahuje (iba právo namietať podľa čl. 21 GDPR).</p>

<h3>Cookies</h3>
<p>Prostredníctvom Aplikácie ukladáme resp. získavame prístup k informáciám uloženým vo Vašom
koncovom zariadení v súlade s § 55 ods. 5 Zákona o elektronických komunikáciách. Podľa toho, či sa
na používateľa Aplikácie vzťahujú alebo nevzťahujú povinosti podľa § 60a ods. 4 Zákona o verejnom
zdraví, postupujeme buď na základe výnimky upravenej pre Úrad verejného zdravotníctva SR alebo
na základe Vášho súhlasu. Informácie uvedené v týchto podmienkach ochrany súkromia sa vzťahujú
aj na spracúvanie informácii spadajúcich pod reguláciu cookies.</p>

<h3>Zmena podmienok ochrany súkromia</h3>
<p>Informácie, ktoré sme Vám povinní vzhľadom na naše spracúvanie osobných údajov poskytnúť sa
môžu meniť alebo prestať byť aktuálne. Z tohto dôvodu si vyhradzujeme možnosť kedykoľvek tieto
podmienky upraviť a zmeniť. V prípade, ak zmeníme tieto podmienky podstatným spôsobom, túto
zmenu Vám vopred dáme do pozornosti napr. všeobecným oznámením na našej webstránke alebo
osobitným oznámením prostredníctvom Aplikácie.</p>
<p>Úrad verejného zdravotníctva SR<br/>
Bratislava, máj 2020</p>
<p>Informácie bezplatne pripravila advokátska kancelária Dagital Legal.</p>
